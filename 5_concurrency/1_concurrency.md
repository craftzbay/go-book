#  Зэрэгцээ ба параллел боловсруулалт

Нэгэн зэрэг олон үйлдэл гүйцэтгэхийг зэрэгцээ боловсруулалт, параллел програмчлал гэх зэргээр хэлдэг. Гэхдээ зэрэгцээ (concurrency) болон параллел (parallelism) боловсруулалтын хооронд бага зэргийн ялгаа байдаг.

* *Параллел боловрсуулалт (parallelism)* – Нэгж хугацаанд олон ажлыг параллель гүйцэтгэх тухай юм. Ихэнхи тохиолдолд эдгээр ажлууд нь хоорондоо уялдаагүй эсвэл уялдаа багатай байдаг. Параллел боловсруулалт нь гүйцэтгэлд анхаардаг, ө.х нэгж хугацаанд хамгийн олон тооны ажил хэрхэн хийх тухай гэсэн үг. Параллел боловсруулалтын жишээ бол Вэб сервер юм.

* *Зэрэгцээ боловсруулалт (concurrency)* – Нэгэн зорилготой олон ажлыг зэрэг амжуулах тухай юм. Ихэвчлэн том хэмжээний ажлыг жижиг хэсгүүдэд хэрхэн хуваах, ямар хэсэг нь зэрэг хийгдэх боломжтой, зэрэг ажиллах явцад хэсгүүд хоорондоо хэрхэн мэдээ солилцох зэргийг судалж зохиомж хийнэ гэсэн үг. Ганц процессор дээр ч зэрэгцээ боловсруулалтын тухай ярих боломжтой. Зэрэгцээ боловсруулалт нь илүү бүтэц, алгоритм зохиомж талаас нь програмыг сайжруулах тухай судалдаг. Нэгэнт ганц процессор дээр зэрэг гүйцэтгэж чадаж байвал олон процессор дээр бүр илүү үр дүнтэй байна. Энэ бол зэрэгцээ боловсруулалтын үндсэн санаа юм. Зэрэгцээ боловсруулалтын ойрхон жишээ гэвэл компютерийн хулгана, гар, дэлгэцийг зэрэг ашиглан бид нэг зорилготой үйлдэл хийж байдаг. Хэрэв эдгээр төхөөрөмжүүд дараалж ажилладаг байсан бол хэчнээн болхи, үр ашиггүй байхыг та төсөөлж байгаа бизээ.

Зэрэгцээ боловсруулах урлагыг сайн эзэмшилгүйгээр параллел ажиллах програм зохиож чадахгүй. Нэг процессор дээр сайн ажиллаж байсан програм 4 процессор дээр удаан ажиллах тохиолдол байдаг. Энэ бол програмын зохиомж муу байгаагийн илрэл юм. Ө.х зэрэгцээ ажиллуулах талаар бодоогүй хийгдсэн програм байна гэсэн үг. Ийм програмын хувьд механикаар процессор, цөмийн тоог нэмээд ч олигтой үр дүнд хүрэхгүй.

Жишээ болгон хуучин хог шатаах ажлыг хэрхэн зэрэг, хурдан амжуулах хувилбаруудыг харая.

![](res/gophersimple1.jpg)

Зөвхөн 1 зурам ажиллавал  хэт удаан байх болно.

![](res/gophersimple1_1.jpg)

2 зурам ажиллавал нэмэлт тэрэг хэрэгтэй болно.

![](res/gophersimple2.jpg)

2 зурам 2 тэрэгтэй бол илүү хурдан дуусгана. Гэхдээ шатаах зуухан дээр очоод ээлжлэх хэрэгтэй болно. Зурамнууд хоорондоо ойлголцох хэрэгтэй болно, хүлээлт үүснэ.

![](res/gophercomplex0.jpg)

3 зурам ажиллаж болно. Гэхдээ зохицуулалт хийхгүй бол дундах зурам хоёр талд ээлжлэн хүлээх хэрэгтэй болно.

![](res/gophercomplex1.jpg)

4 зурам ажиллаад зөв зохицуулалт хийвэл анхны хувилбараас 4 дахин хурдан дуусгах болно.

Эндээс дүгнэхэд ажлыг маш олон аргаар хувааж, зохиомжилж болж байна. Зөвхөн механикаар зурмын тоог нэмээд хурдан болохгүй, зөв зохицуулалт, ажлын зөв хуваалт, хувиарлалт чухал болох нь харагдаж байна. Энэ бол зэрэгцээ боловсруулалтын зохиомж юм.

Нэгэнт оновчтой зохиомж гарсан бол үүнийг параллел болгоход маш хялбар байх болно. Тухайлбал хоёр шатаах зуух байсан бол анхны зохиомжийг өргөтгөөд ажлын параллел хоёр групп зохион байгуулж болно.

![](res/gophercomplex2.jpg)

Эндээс үзэхэд ажлыг зэрэг гүйцэтгэх, хамгийн бага хугацаанд гүйцэтгэх тухай бодох нь хөгжүүлэгчийн ур чадвараас ихээхэн хамааралтай болох нь ойлгогдоно.

Гэхдээ зэрэгцээ боловсруулалтад мөрддөг ерөнхий дүрмүүд бий.

* Жижиг хэсэг бүр 100μs -с 1ms хооронд тооцоолж дуусах боломжтой байх. Хэрэв хэт жижиг ажлууд бол процесс үүсгэх, ачаалах, цэвэрлэх гэх мэт "удирдлагын" шинжтэй үйлдлүүд ихсэх болно. Хэрэв хэт том бол зөвхөн нэг ажлыг дуусгахын тулд удаан хүлээлт үүсгэх болно. Энэ нь зэрэг боловсруулахын давуу талыг үгүй болгоно.

* Үл хамаарах хэсгүүдийн хооронд ашиглах дундын өгөгдлийг маш бага байлгах. Ялангуяа дундын санах ойн муж руу бичих үйлдэл нь удаашруулах, түгжээ үүсгэх гэх мэт асуудалтай байдаг. Харин унших үйлдэл нь асуудал багатай байдаг.

* Өгөгдлийг аль болох далдлах, локал ашиглах. Локал буюу кээшэд байгаа өгөгдөл нь унших, бичихэд илүү хурдан байдаг.
