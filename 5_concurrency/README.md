# Зэрэгцээ боловсруулалт

Бид уламжлалт програмчлалд дараалсан байдлаар ихэвчлэн сэтгэж програмын логик, дотоод зохиомжийг гаргадаг. Үүнд цуваа зааврууд, нөхцөл салаалах, давтах гэх мэт үндсэн програмчлалын блокуудыг ихэнхдээ хэрэглэдэг.

Go, Erlang зэрэг орчин үеийн хэлүүд нь энэ хандлагыг өөрчилж байна. Тухайлбал бид нэг ажлыг хамгийн бага хугацаанд хэрхэн амжуулах тухай анхаарах хэрэгтэй болно. Үүнд програмчлалын шинэ блок, шинэ ухагдахуунууд ашиглах шаардлагатай болж байна. Go хэлэнд зэрэгцээ боловсруулалтыг дэмжих go функц, суваг зэрэг ойлголтууд бий. Эдгээрийн тухай энэ бүлэгт судлах болно.

Томоохон програмууд ихэвчлэн олон дэд програмуудаас тогтдог. Програмын бие даасан дэд хэсгүүдийг зэрэгцээ ажиллуулах нь үр бүтээмжтэй байдаг. Жишээлбэл веб сервер браузераас ирсэн хүсэлтийг боловсруулж HTML хуудсаар хариу илгээдэг. Ингэхдээ хүсэлт бүрийг бие даасан жижиг дэд програм хүлээж авч боловсруулдаг.

Том ажлыг хэрхэн жижиглэх, хоорондоо үл хамаарах эсвэл уялдаатай хэсгүүдэд хэрхэн хуваах, цаашлаад олон процессорт хэрхэн хувиарлах, ажиллуулах зэрэг нь програм зохиогчийн ур чадвараас хамаардаг програмчлалын нэг сонирхолтой урлаг юм.
