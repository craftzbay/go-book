# Өгөгдөлтэй ажиллах

Өгөгдөл бол програм оршин байхын анхдагч шалтгаан юм, өгөгдөл байхгүй бол програм байхын утга үгүй юм. Тиймээс өгөгдлийн бүтэц, өгөгдлийг хадгалах, боловсруулах аргууд ямар ч програмчлалын хувьд чухал хэсэг нь байдаг.

Өгөгдөл хадгалахад эхэндээ зөвхөн файлыг ашигладаг байсан. Яваандаа SQL төрлийн өгөгдлийн сан, өгөгдлийн серверүүд бий болсон. Сүүлийн 20 орчим жил SQL төрлийн өгөгдлийн сангууд эрчимтэй хөгжсөн.

Хувьдаа би MS SQL, Oracle зэрэг нүсэр өгөгдлийн сангуудыг дэмждэггүй. Тусдаа өгөгдлийн сангийн систем хэрэгтэй юу? Яагаад файл систем байхад хангалтгүй вэ?  Файл систем өөрөө өгөгдлийн сан биш үү ? гэсэн  асуултуудыг бодоод үзэх хэрэгтэй.

2004 оноос Facebook, Gmail гэх мэт олон нийтийн асар их хэмжээний хэрэглэгчийн хандалттай сайтууд бий болсноор SQL төрлийн өгөгдлийн сангууд хоцрогдож эхэлсэн. Ингээд 2009 оноос NoSQL  (Not only SQL) өгөгдлийн сангийн системүүд бий болж сүүлийн жилүүдэд эрчимтэй хөгжиж байна. NoSQL өгөгдлийн сангийн хандлага нь вэб тэлэлтийг даах орчин үеийн өгөгдлийн сангийн систем бий болгоход чиглэдэг.

NoSQL урсгал дундаас key-value төрлийн бааз нь хамгийн энгийн “файл маягийн” өгөгдлийн сан юм. Үнэндээ key-value бүтцийг энгийн файл гэж үзэж болно, учир нь санах ой дахь майп бүтцийг бараг тэр хэвээр нь файл болгон бичдэг, нэг төрлийн виртуал санах ой юм.

Эндээс дүгнээд харахад өгөгдлийн сангийн хөгжил RDBMS → NoSQL → Файл систем (Key-value, BigData, Hadoop) гэсэн циклээр файл систем рүү илүү дөхөж байна.
Энэ бүлгийн эхлэл хэсэгт өгөгдлийг дүрслэх, хувиргах, хадгалах тухай судлана. Дараа нь өгөгдлийг хадгалах файл, RDBMS, NoSQL өгөгдлийн сангуудын тухай үзнэ.
